'''Adam Wrede''' (*&nbsp;[[12. April]] [[1875]]; †&nbsp;[[21. Dezember]] [[1960]]) hät Jeschichte, Jermanistik, Philologie un Jeografie en [[Bonn]] un en [[Münster]] studeet. Singe Doktor (Dr. phil.) hätte [[1905]] en [[Tübinge]]n jemaat. Vun [[1921]] aan wor he Professor aan de [[Uni en Kölle]]. Im zo Ihr jit et hückzodaach en Köln-Nippes en Adam-Wrede-Stroß. Dat es janz en der Nöh vun der Flora (Botanischer Garten).

==Däm Wrede singe ''{{lang|de|Sprachschatz}}''==
Berümp es dä Mann wäje singem ''{{lang|de|Neuer kölnischer Sprachschatz}}''. Op 1103 Sigge hät dä Professor kölsche Wööd, Usdröck un Sprüch jesammelt. Drei Böcher sin dodruss jewoode. Sujar biojrafische Saache hät he opjeschrivve. Zom Beispill kamer üvver dat [[Fleuten-Arnöldche]] nohlese, wie dä richtich hoß, wanner jeboore un jestorve es, dat dat en Suffkraad wor, dä sich met Flöte spille jet Jeld verdeene dät … un noch vill mieh hät dä Wrede üvver dat Fleuten-Arnöldsche erussjefunge. Wä Loss hät, kann et nohlese. För die Lück, die de kölsche Sprooch studeere welle, darf dä Wrede em Böcherschaaf nit fähle.

==Üvvrijens==
Och dä ahle [[Konrad Adenauer]] hott däm Wrede singe ''{{lang|de|Sprachschatz}}'' em Böcherschaaf. Wann ehr ens en et Konrad-Adenauer-Huus en Rhöndorf kutt (dat es hück e Museum), dann luurt ens en et Wonnzemmer vun däm ahle Konni. Die drei ruude Böcher vum Wrede kamer nit üvversinn.

==För Kölsch ze studeere==
*Adam Wrede: ''{{lang|de|Neuer kölnischer Sprachschatz}}'', Kölle, 1956-1958
**Erster Band A - J, ISBN 3-7743-0155-7
**Zweiter Band K - R, ISBN 3-7743-0156-5
**Dritter Band S - Z, ISBN 3-7743-0157-3

<!-- ======= -->
[[Category:Fürname]]
[[Category:Mann|Wrede,Adam]]
[[Category:Shriiver|Wrede,Adam]]
[[Category:Kölle|Wrede,Adam]]
[[Category:Kölsche Shprooch]]
<!-- ======= -->
