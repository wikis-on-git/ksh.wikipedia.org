Kerpe eß e Stadt ca. 20 km wesslish vun [[Kölle]] un 40 km össlish vun [[Oche]], wo de A 4 un de A 61 sish krütze.

Kerpe selvs wor ald em fröhe Meddelaltor bekannt (871 in en Urkund "villa Kerpinna" jenannt). Dozo jehüürt och noch et Dörp Langenich elans dä Neffelbach (dä jitz en Kerpe ungerrührt eß, zewäjens däm Jerüsh un däm Huhwassor).

Kerpe wood derzicks och "Künningskerpe" jeheeße, wal dr en Oche jekröönt Künning op dr Reis vun Oche noh Kölle hee en Palz hat. De Häre vun Kerpe sin er ald dovör kaisertreu jeblevve.

Noh dä [[Schlaach bei Worringe]] 1288 eß Kerpe brabantsch jewoode un kom esu 1522 ungor de Herrschaff vun Spanie.

1712 (noh däm Spansche Ervfoljekreesh) wood et en eijene Herrschaff (Kerpen-Lommersum) met singe eijene Rejierung, beß 1794 de Franzuse kome. 1814/15 wood et preußish.
1941 hät Kerpe et Stadträäsh kräje.

De Jesellevattor Adolf Kolping eß en Kerpe jeboore (8.12.1813) [[http://de.wikipedia.org/wiki/Kolping]]

Wie 1975 die Jebeetsreform kom, sin er och noch andere Stadtteil dozojekumme:
*Senndörp (Sindorf)
*Horrem (met däm jröößte Bahnhoff) un Neu-Bottebrooch (et ahle Bottebrooch wood affjebaggert för dä Tagebau Frechen)
*Bloozem (Blatzheim) un Berjerhuse (Bergerhausen)
*Mannem (Manheim), wo die Bröder Schumacher op dr Kaatbahn et Renne ahnjefange han
*Buir (weed "Bühr" ussjesproche)
*Türnich met Balkes (Balkhausen) un Brüjje (Brüggen)
*Mödroth (Mödrath) - eß 1958 ömjesiedelt woode, för de Tagebau Frechen. Op däm Jebeet, wo fröher dä Tagebau wor, eß jetz och et Marijefeld, wo dä Paaps Benedikt XVI 2005 die jruße Mess afjehaale hät.

Kerpe hät jitz de mietzte Inwohnor vum Rhing-Erf-Kreis un eß drop un drahn op 70.000 Inwohnor ze kumme.

[[http://www.stadt-kerpen.de/]]
[[http://de.wikipedia.org/wiki/Kerpen]]
[[http://de.wikipedia.org/wiki/M%C3%B6drath]]
