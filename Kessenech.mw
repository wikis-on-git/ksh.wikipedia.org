'''Kessenech''', dat es ene Stadtdeel vun [[Bonn]]. Vun de [[Bonn City|City]] us litt et e bessje nohm Söde, et es do ävve nit wigg vun weg. Zom Beispill ka'me do vum Bahnhoff, wa'me de Lenisch 62 odde 61 nimmp, en e paar Minutte henfahre. Kessenech jrenz aan de [[Södstadt (Bonn)|Södstadt]], aan [[Poppelsdörp]], aan [[Dottendörp]] un de [[Jronau]]. Ävve jedenfalls, wa'me en Kessenich noh Westen lure deet, sitt me de [[Bösch]] un de [[Venusbersch]].

[[Image:Bonn-Kessenich.png|right|thumb|Doh litt Kessenech en [[Bonn (Shtadt)|Bonn]]]]

En Kessenech jit et vill kleen Weetschafte un Restorangs, aal Jässje un och e paar Siedlunge, un et es ensjesamp janz jemötlich. En Kessenech hann se och ene Foßball-Vereen un dat es [[Fortuna Bonn]]. De Fortuna spillt em [[Wasserland]]. Dat höt sich zoirz aan wie e Schwemmbad, es et ävve nit, sondern dat wor fröhe e Sumpfjebiet, dat hät me drüchjelaat un do steht jetz att lang en jruße Sport-Aanlaach. En Kessenech jit et och en janze Reih Kirche, Schulle un Jeschäftche, wat esu alles zo nem aanständije Veedel dobeijehöt.

De Hans Riegel sen. hätt 1922 en Kessenech de [[Jummibärche]] erfunge un unger dämm Naam [[HARIBO]] '''HA'''ns '''RI'''egel '''BO'''nn Sössichkeete jemaat. De Haupsetz von HARIBO es noch emme en  Kessenech. Doh dunn vill Lügg en Arbeed finge, un fröhe woren et er noch mieh. En de Stroße, die öm de Fabrik erömlijje, kütt et vür, dat et nommedaachs ens e bessje noh Lakritz rüche deet. Nor wie dat su es: wa'me sich do irz ens draan jewönnt hät, kritt me vun däm Jerooch jrad su e deef, hätzlich Jeföhl.

Die Kesseneche senn op alle Fäll stolz op ehr Veedel. Doröm jit et do eene, dä verkööf schwatze [[Ti-Schört]]s, wo'r e met Wieß dropjedruck hät: "Kessenich ist Kult!" (Dat heeß op Platt "Kessenech es Kult", ävve dat versteht me jo.)

== Websigge ==
{{Commons|Kessenich (Bonn)}}

<!-- ======= -->
[[Category:Veedel]]
[[Category:Bonn]]
<!-- ======== -->

[[de:Kessenich (Bonn)]]
[[tr:Kessenich]]
