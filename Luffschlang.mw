{{Atikkel_op|Kölsch|}}


En '''Loffschlang''' oddo '''Luffschlang''' ess_enne dönne [[Shtriife]] uß [[Papier]].
Fö_jewöönlesch wääde se als_enne [[Reng]] opjerolld_onger de Lück jebraat.
Dobëij sinn di_esu lëijsch jewekkeld_dadd_et janz ëijfarr_eß, dat_mer_se med e beßje Puhßte dorresch de Jäjend blohse kann. Mer kann_ävver_och et Äng_memme un zweschwe de Fengere faßßhallde, dä Reng fott_schmiiße, un domet di Luffschlang sesch op_rolle lohße.

== Hääkunnef ==
Der Name hann_se wall, wëijl se dorrsch de Luff fleeje sulle, un wëijl se lang senn, un en [[Schlange_Linnije]] optredde — sönß sinn se weder uß Luff, noch lebänndesch, allso ken_nommaale [[Schlange]].

Äfonge hät mer se alld längo, dat sull enne [[Bällin]]er [[Drokker]] mem Noh_Name [[Demuth]] jewääse sinn. Fellëijsch_enne Fowandte fum aahle [[Litfaß]].
Künnd_och sinn, dat di Idee fun de Luffschlange uß [[Schina]] bëij_onß ennt Land_jekumme eß, dat wëijß_mer nidd_esu jenou.

== Aanwendonge ==
Luffschlange weede bëijm Fiere jebruch, besöndoss_op [[Silvëßto]], op [[Faßteloovend]], bëij [[Jebootßdaach|Jebootßdaare]], op [[Bedriifß_Fier]]e, un wänn do [[Papß]] noh [[Kölle]] kütt.

Jään dëijt mer och op janz jewöönlijje [[Paati]]ß domet strunze, dat mer de Bud med_Luffschlange foll hängk. Esu jesinn sinn Luffschlange övv_en [[Dekko]]. Em [[Handel]] un de [[Jeschäff]]te fingk mer se och unger Paati_Atikkelle, bëijem Pappier, un onger däm komije [[Bovver_Bejreff]] „[[Scheëchzachtikkel]]le.“
Dat weed wall dröm sinn, wëijl de Lück jään laache donn, wan_se ëijnem esu en Schlang en_t Ouch bloose, un bëij ëijnem sällvo de [[Troone]] et Loufe aanfange, ävver nit ůnnbedengk fö_Fröüjt.

== Luffschlange Maache ==
Jemaat wäde de Luffschlange uss_ennem Papiert wat schlääsch brennd_un rääsch weijsch eß, domet mer sesch bëijm Fiere mit noch wih dëijt, un och wämmer blou eß un med_en [[Zarett]] draan_kütt, këij Onjlöck paßßėet.
Et eetz wääde jannz nommaale Rolle med dousende [[Meter]] jemaad_un en 6-erlëij [[Färf|Färve]] bedrock. Dat leuf ettlije Meeter brigg_un weed widdo affjeweckeld un en koote Stöck nöü opjeweckkeld, affjeschnedde. Et läzde Äng weed weed med jët [[Liem]] drußße op di Roll jeklääf beijem Affschnigge, esu kumme dann och die Rengelsche zoshtannd, di_me_do shpäädo hät.
Dann weede di dönne, iiwesch brigge Rolle all op ëijmol etwa do opjeschnedde, wo die Färve aanenanndo_shtüßße, ävver nit besöndoß jenou. Et süüht nämmelesch bonnto uß, wann enne schmale Shtriife fun_enne anderre Färf no met op esu enne Luffschlang kütt. Jäähn löht mer et allolezde Äng fun dä Röllsche aanenenndo hange, domet lohße se sesch bäßßo fopakke. Esu kumme dann ettlijje Päkksche Luffschlange á 18 Shtöck uß ëijnem Affschnedd fun däm jruuße Papier_[[Docke|Roll]]. Do kumme Zellofaan oddo Paperishe dröm, un dat eß, wat mer em Lade koufe künne.

== D'r Jebruch ==
De Luffschlange loohße sesch jood_un lëijsch_ußß_rolle. Dat kütt, weil_et Papier jladd_eß, ävver och fum Ongerdrock bëijm Bloose. Bööhß_De nämmelesch en dat Loch en de Medde fun esu enne opjerollte Luffschlang erenn, do schtröömp do enne schtarrke Loff_Zoch dorresch, un dann paßßėeed_et sëllve, wat bëijm [[Fleeje]] de [[Füjjel]] un de [[Flochzöüsch|Flochzöüje]] aam [[Hemmel]] hälld, nur hee mem Papier — alleß weet_do hem jetrokke, wo der shtärrkßte Wind draan föbëij jëijt. Do kann_sejj_orren Loffschlang net hallde un fleesch med. 

De bëßte Affshtand zwesche [[Mongk|Mongg]]_on Loffschlang eß zwesche 25 un 30 [[Zanntimeete]] hät de Weßßeschavv_erußjefonge, je nodem, wi shpez mer sing [[Schnuut]] maache kann. Ävver mer moß drop aade, dat këij [[Shpeu]] metkütt bëijm Bloose. Ed_eß ävvo ejaal wi schëijf mer drop blööt. Et eß och ejaal, wi fill [[Allkohol]] en dämm Loffschtroom_eß. He bëij hellv_et janns_ennorrem, dat dä bövverschte Reng jannß uuße fun dä Loffschlang zosamme jeklääf wooden_eß, bëij_de Proddukßjohn. Esu hälld_dä nammlesch sing Forrem, mer kann_en nit klëijno maache, och wämmer drop drök, un esu kam_mer och dat Ennere fun dä Loffschlang nit bëijm affwekkelle shtüüre un faßßhallde.

Wenn en Lůffschlang eijmol am Opjonn eß, dann jëijt_se dermiihtß och jannß op. Dat kammer noßße — mer schmiihß se hallef övver enne [[Faßteloovenß_Waare]] — dä jökkelt wiggo, un dė Schlang rolld_sejj_op. Oddo mer wirref der Aanfang övver enne Aßß em Boum — dat Rengelsche fälld_op de Ääd aan, un trick dat Denge jannß op, uew.

== Luuer och bëij ==
* [[Luftschlangenspray|Lůff_Schlange us de Shpröh_Doß]]
* [[Konfëtti]]
* [[Jillande]]

<!-- ======= -->
[[Kategorie:Schäz_Attikel]]
[[Kategorie:Fastelovend]]
[[Kategorie:Fiere]]
[[Kategorie:Papier]]
<!-- ======= -->
[[de:Luftschlange]]
