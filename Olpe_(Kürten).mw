Datt Dorf '''Ue'pen''' im [[Et Berjische|Berjischen Land]] leht in d'r südöstlischen Jemarkung vun de [[Küürden|Küürdener Jemeend]] janz im [[Osten]] vom [[Rheinisch-Berjischen Kräis]], su 25&nbsp;km östlich vum [[Kölle|huhhillijen Kölle]] unn hätt hück unjefähr 800 Inwohner. Ett is jett affseits von denn jrußen Verkehrswäjen - wie zum Bäispill de [[B 506]] - jelähjen unn jilt villen als jröhnes Häzz vun [[Küürden]] unn würd in Böchern unn sünstijen Schriften oft als Kleenod vum Berjischen Land jenannt. Zum [[Kierchspill Ue'pen]], datt ett aff 2010 nimmie jävven deht, jehühren uußerdemm 45 [[Weiler|Weiler]] unn kleenere [[Buurenhoff|Buurenhöff]]. Uch wenn de Modernisierung uch vür Ue'pen nitt haalt jemaht hätt, würd uch hück noch enn Jrußdeel von de jesamten [[Jemarkungsfläche]] land- unn böschwiertschaftlich jenutzt.

== Ue'tsname ==
D'r Ue'tsname vun Ue'pen deht sich zum eenen vun ''Ol'' udder ''Ohl'' föhr sumpfijes Jelände unn zum anderen vum aaltfränkischen Wue't ''apa'' udder ''epe'' föhr Wasser affleiten. Su setzt sich de Ue'tsname uus zwäi Wue'tstämmen zesammen, die beeds upp Wasser verwiesen dehten, watt Rückschlüsse upp denn Zoostand vun demm Jelände zoo d'r Zigg vun d'r ierschten Besiedlung zoolöäßt.

== Jeschischte vun Ue'pen ==
Ue'pen jehührt in d'r Küürdener Jemeend zo denn ältesten [[Ue't]]en överhaupt. Off ett schun in karolingjischer Ziet zoo ner Besiedlung vum Ue'per Ümmland unn zoo d'r Errichtung vun demm Herrensitz in Ue'pen jekummen is, kann - wie uch im Küürdener Fall - nur vermutet werden. De allerierschte [[uurkund]]liche Erwähnung is uus dem [[Joahr 1171]], wie de [[Erzbischof vum huhhillijen Kölle]], d'r [[Philipp von Heinsberch]] ([[1167 (Johr)|1167]]-[[1191 (Johr)|1191]]), innem Schrieven bestäticht hätt, datt d'r Rainald vun Ue'pen unn demm sing Frouminsch, datt Kunijunde, (upp [[Lating (Shprooch)|Lating]]: <span style="font-variant:small-caps">{{lang|la|Reinaldum de Olpe eiusque uxor Kunigunde}}</span>) demm [[Sankt Ursula in Kölle|Nunnenkluhster Sankt Ursula in Kölle]] enn paar Buurenhöff unn ne Müll in [[Blankenberch aan d'r Siech]] verkooft haht. 

=== De Verwaltung vun Ue'pen vom Middelalter bis hück ===
Su ümm [[1300 (Johr)|1300]] wuurd vun denn [[Jraafen von Berch]] datt [[Amt Steemich]] jejründet, womit Ue'pen föhr jood 500 Joahre unger de Steemicher Verwaltung koahm. D'r ierschte schriftliche Beleech vun allen Ämtern vun d'r [[Jraafschaft Berch]] is upp denn [[6. September]] [[1363 (Johr)| 1363]] datiert. Näver Ue'pen jehührten uch [[Wipperveilen]], [[Bechen]], [[Küürden]], [[Lenkeln]], [[Ovveroth|Ovveroath]], [[Engelskierchen]], [[Huhkeppel]] und [[Wipperfürth]] zum [[Amt Steemich]]. Wie ett dann noah de [[Franzührsischen Revvolutuirn]] vun [[1789 (Johr)|1789]] ungerm [[Napoleon Buonaparte|Napoleon]] zo d'r [[franzührsische Besatzung vum Rhingland|franzührsischen Besatzung]] jekummen is, hätt d'r letzte [[Herzog vun Berch]] uus demm Jeschlecht vun denn [[Wittelsbacher]]n, d'r [[Kurfüürst]] [[Maximilian I. Jupp (Bayern)|Max Jupp von Kurpfalz-Bayern]], d'r späder d'r ierschte bayrische Künnich wuurd, im Joahr [[1806 (Johr)|1806]] datt [[Jraafschaft Berch|Herzogtum Berch]] aan Napoleon affjetrodden. Im Joahr [[1808 (Johr)|1808]] wuurd dann unger demm [[Joachim Murat]] uus dem Herzogtum Berch datt [[Jraafschaft Berch|Jrußherzogtum Berch]], der Code Civil wuurd injeführt unn ett koahm ze ner Verwaltungsreform, die in denn Jrundzöhjen bis innet 20. Joahrhundert bestangen hätt. Uus demm Kierchspill Ue'pen wuurd su im Joahr [[1810 (Johr)|1810]] de [[Mairie]] (Bürjermeesteräi) Ue'pen, die zoo demm [[Kantong Wermelskierchen]] unn doamit zum [[Arrondissemeng Elberfeild]] jehühren däht. Noahm [[Wiener Kongreß]] [[1814 (Johr)|1814]] bis [[1815 (Johr)|1815]] koahm Ue'pen schleeßlich im Roahmen vun d'r nöijejründeten [[Rhingprovinz]] bäi [[Preußen]] doabäi.

Noahm [[Zwäiten Weltkreech]] koahm de [[Jemeend Ue'pen]], doamoals alsu noch sellevsständich (bis zoo d'r [[Jebietsreform vun 1974/75]]) dann zesammen mit [[Bechen]] unn [[Wipperveilen]] zo d'r Bürjermeesteräi vun Küürden. Wipperveilen, watt hück joa zur Stadt [[Wipperfürth]] jehühren deht, woar bis [[1975 (Johr)|1975]] immer enn Deel vun de Jemeend Ue'pen jewährsen. Unn bis datt se in Ue'pen am Aanfang vum [[20. Joahrhundert]] datt nöije Roathuus jebout hahten (hück datt ehemoalije Pfarrhuus vun Ue'pen) haht de Ue'per Bürjermeester uch inz föhr ne Ziet in Wipperveilen residiert.

Jraad de Jebietsreform vun 1974/75, wie de janzen kleenen Jemeenden uppjelührst wuurden sinn, hührt wie noch su eenije andere Saache zo denn wichtichsten struktuell-politischen Veränderungen, de Ue'pen sigg demm Eng vum letzten Kreech all su mitjemaht hätt. Doadurch is Ue'pen nämmich ze d'r nöijen Jruußjemeend [[Küürden|Küürden]] jekummen, de uußer Ue'pen uch de Kirchdörper [[Dürscheed (Küürden)|Dürscheed]], [[(Omm) Beesfeil (Küürden)|Beesfeil]], [[(Upp d'r) Offermannsheed (Küürden)|Offermannsheed]], [[Bechen (Küürden)|Bechen]], [[Küürden|Küürden]] unn de [[(In d'r) Delling|Delling]] ümfassen deht.

=== Ue'tsentwicklung ===
Datt ierschte Jebäude, watt in Ue'pen jebout wuurden is, woar mit huher Wahrscheenlichkeet d'r Ue'per Herrensitz, demm sing jejenwächtijes Noahfoljejebäude noch immer denn uus demm [[Middelalter]] stammenden Namen ''Huus Ue'pen'' dräht. Datt ierschte Huus Ue'pen woar wahrscheenlich noch uus Hohlz jebout. Wann d'r ierschte Ue'per Herrensitz uus Steenen jebout wuurden is, kann wäjen fählender Quellen uch nur jemutmaßt werden dunn. De ähldesten Deele vum heutijen Huus Ue'pen wiesen upp'enn Enstehungsdatum im [[12. Joahrhundert|12.]] udder [[13. Joahrhundert]] hin (luur ungen), watt äver nitt uusschleeßen deht, datt ett schun enn steenernen Vürjängerbou jejovven hahn künnt. Datt Huus Ue'pen äver spädesdens im [[Huhmiddelalter]] enn aansehnliches steenernes Jebäude jewährsen sing muß, verröäht enn Dokkument uus dem Joahr [[1383 (Johr)|1383]], datt denn Verkoof vun Huus Ue'pen vun demm doamoalijen Herzog vun Berch aan [[Wilhelm vun Lülsdorff]] festhahlen deht. Doa wuurd nämmich vun nemm ''sloß oelp'' jekallt.

Inz' affjesinn vun denn Wiertschaftsjebäuden vum janzen Ue'per Herrensitz wüürd de ahle Ue'per Kirch datt nächste Jebäude jewährsen sing, watt wull vun denn Ue'per Herren, die föhr de Ue'per Ümmjebung als Patronatsherren uch föhr de Seelsorje zooständich woaren, als Eejenkirche jebout wuurden is. Doa Langhuus, Turm unn die beröhmte Poorze (luur ungen) romanisch woaren, kammer doavun uusjonn, datt die ierschte Ue'per Kirch im [[12. Joahrhundert|12. Joahrhundert]] jebout wuurden is. Wie uch späder die nöije Kirch, woar uch datt ahle Ue'per Jotteshuus d'r [[hillijen Marjaretha]] jeweiht. Schun im [[15. Joahrhunert|15. Joahrhundert]] fingt sich enn Dokkument, wodrin die ahle Ue'per Kirch als ''Capella'' bezeechnet wüürd. In denn Joahren [[1520 (johr)|1520]] bis [[1527 (Johr)|1527]] wuurd dann datt romanische Langhuus wäjen Boufällichkeeten affjerissen unn dursch enn jotisches Langhuus ersetzt. Alleen d'r romanische Turm mit d'r romanischen Poorze blivv erhahlen. D'r Aanstiech vun d'r Bevölkerung in unn ümm Ue'pen mahte dann am'Eng vum 19. Joahrhundert uus Platzjründen enn Kirchennöibou nührdisch - de ahle Kirch woar jraad inz' 18,90 Meter lang - su datt die ahle Kirch im Joahr [[1899 (Johr)|1899]] affjerissen wuurd.

Doa Ue'pen im Joahr [[1622 (Johr)|1622]] sellesständije Pfarrei wuurd unn die Ue'per Priester vun doa aan nimmie affhängisch vun denn Ue'per Lehnsherren, sundern als Paschtüe'rsch eejenständich woaren, koahm de Wiedenhoff (d'r ''Weihhoff'') als nächstes Jebäude hinzoo; d'r Buurenhoff, mit demm d'r Ue'per Paschtue'r quasi föhr singen eejenen Lährvensungerhaalt verdeenen moaht, weil de Ue'per Lehnsherren vun doa aan nimmie Patronatsherren unn doamit uch nimmie föhr de Versorjung vun den Ue'per Priestern zooständich woaren.

==== 19. unn 20. Joahrhundert ====
Zoo nemm ierschten „Boubuum“ koahm ett in Ue'pen iersch im [[19. Joahrhundert|19. Joahrhundert]] (luur ungen), wo ne janze Räih nöijer Hüüser in Ue'pen jebout wuurden sinn. Äver noch am Aanfang vum [[20. Joahrhundert]] woar Ue'pen trotz alledemm enn kleenes Dorf, watt uch wigger nur uus winnijen Jebäuden bestoahn däht. Uppfällich is, datt ett sich houptsächlich noch immer ümm [[öffentlich Jebäude|„öffentliche“ Jebäude]] handeln däht.

* '''Huus Ue'pen''' mit Nävvenjebäude, die aff d'r zwäiten Hälfte vum 20. Joahrhundert sujenannte ''Burch Ue'pen''. Die offizielle Bezeechnung ''Huus Ue'pen'' fingt sich alt in'nemm Dokkument uus demm [[14. Joahrhundert|14. Joahrhundert]]. Hie aan d'r Stell hahten vom [[Middelalter]] bis [[1812 (Johr)|1812]] lang Zick de sellesständijen Jrundherren vun Ue'pen unn aff [[1280 (Johr)|1280]] die Lehnsherren vun denn [[Jraafen vun Berch|Jraafen unn Herzöjen vun Berch]] residiert. Datt heutije Jebäude deht äver nur zum Deel uus demm [[Middelalter]] stammen. Ett wuurd noah nemm Brand - wahrscheenlich im 17. Joahrhundert - in d'r heutijen Form nöi errichtet. Äver de Muuern vum Erdjeschoß unn vum Keller sinn in d'r Jrundsubstanz vill älder unn stammen uus demm [[12. Joahrhundert|12.]] udder [[13. Joahrhundert]]. Noch bis zum Eng vum [[19. Joahrhundert]] joahv ett runk ümm datt Jebäude enn Burchjraaven, d'r äver mit dem Nöibou vun de Ue'per Kirche dirrekt näver Huus Ue'pen zoojeschutt wuurden is. Hück wüürd datt Jebäude als Wonnhuus jenützt. Uußerdemm is im Erdjeschoß vun demm nitt janz su ahlen Nävvenjebäude ne Abteilung vun d'r Raiffeisenbank Küürden-Odenthal üngerjebraht.
* '''Ett Krüzzhüßjen''', datt Nordkapellchen vun d'r ahlen Ue'per Pfarrkirche upp demm Ue'per Friedhoff, watt bäim Affriß vun d'r ahlen Ue'per Kirche im Joahr [[1899 (Johr)|1899]] als eenzijer Rest stoahn jeloaßen wuurden is. Besonderheet is, datt in de Nordwank vun demm Kapellchen de romanische Poorze (mit nemm romanischem Würfelfries) vun d'r ahlen Kirche uus demm [[Huhmiddelalter]] injebout wuurden is. Im Joahr [[1901 (Johr)|1901]] wuurd dann am südlichen Joch vum Krüzzkapellchen ne Apsis anjebout, wovon mer de Bounoahd hück noch sinn kann. Krüzzhüßjen heeß ett deswäjen, weil ett bis vür kurtem enn Splitter vum huhhillijen Krüzz vum Erlöser beherberjen däht, watt enn Ue'per Ritter im [[13. Joahrhundert|13. Joahrhundert]] vum Krüzzuch uus dem [[Hillijen Land]] mitjebraht haht. D'r Splitter deht sich hück in d'r nöijen Ue'per Pfarrkirch befingen. Ett jenaue Boujoahr vum Krüzzhüßjen is unbekannt. De bouliche Jrundsubstanz - vun vür dem Ümmbou ümm [[1900 (Johr)|1900]] - unn de Porze stammen äver beeds uus dem [[Huhmiddelalter]], sehr wahrscheenlich uus dem [[12. Joahrhundert|12. Joahrhundert]]. Hück wüürd ett Krüzzhüüßjen immer noch sakral jenützt unn deht zum Bäispill aan Karfriedaach unn aan Karsamsdaach datt hillije Jraff symbolisieren.
* '''Wiedenhoff''', erbout im Joahr [[1777 (Johr)|1777]]: Buurenhoff
* '''Datt Jasthuus vum [[Höllersch Robert]] mit Nävvenjebäude''', erbout im [[Joahr 1816]]: Hück datt Knippsche Jasthuus Ue'per Hoff.
* '''Datt Jasthuus Haasbach''', erbout im [[Joahr 1821]]: Hück datt Jasthuus Huus Ue'pen unn noch immer im Besitz vun d'r [[Haasbachs Famillisch]].
* '''De Vikarie im Wiedenhoff''', erbout ümm datt [[1865 Johr)|1865]]: Fröher de Wonnung vum Vikar vun Ue'pen. In denn letzten Joahren hätt doa lang d'r in Ue'pen aansässije Diakon mit singer Famillisch drin jewonnt. Jetz wüürd ett vun d'r Kirche wull verkooft. 
* '''D'r Koofladen vun d'r [[Haasbachs Famillisch]]''', erbout vür demm [[Joahr 1896]]: Noch bis in de [[1990er Joahr]] woar hie d'r Ue'per Supermarkt üngerjebraht, bis häh dann in'ne Privatwonnung ümmjewandelt wuurden is.
* '''[[St. Marjaretha Ue'pen|De Pfarrkirche St. Marjaretha]]''', erbout [[1896 (Johr)|1896]]: De neue Pfarrkirch, errichtet im [[neujotischer Stil|neujotischen Stil]]. Jrund föhr denn Neubou woar vür allem de Boufällichkeet, äver uch de winnije Platz in d'r ahlen Kirche. Föhr denn Nöibou wuurd als Standue't äver nitt wie jewennt de Friedhoof, sondern datt Jelände upp d'r anderen Sick vun d'r Stroaß direkt nävver d'r Burch jewählt, weshallev dann d'r Burchjraaven zoojeschutt werden moaht. Ne Besonderheet is, datt de Kirch nitt denn „[[Bilderstüührmer|Bilderstüührmen]]“ unn Ümmjestaltungen vun katullischen Jotteshüüsern noahm [[Zwäites Vatikanisches Konzil|Zwäiten Vatikanischen Konzil]] zum Opfer jefallen is, wie su ville andere Jotteshüüser im Berjischen, watt vür allem demm doamoalijen Paschtue'r [[Franz Schreiner]] ze verdanken is.
* '''Ett Bürjermeesteramt, datt spädere Pfarrhuus''', erbout im [[Joahr 1907]]: Sulang wie de Ue'per Jemeend nitt zentral vum [[Küürdener Amt]] uus rejiert wuurd, woar hie sigg 1907 de Bürjermeesteräi üngerjebraht, die doamit uus demm „Wipperveiler Exil“ heem noah Ue'pen jekummen woar.
* '''De Schull''', erweitert im [[Joahr 1909]]: Lange datt Jebäude vun d'r katullischen Ue'per Volksschull, de evangjillischen Kinger jingen noch am Aanfang vun d'r [[Ahle Bundesrepublik|ahlen Bundesrepublik]] noahm [[(Upp) Fohrschten (Küürden)|Fohrschten]] in de Schull, is datt Jebäude hück de Sitz vun d'r Ue'per Jemeenschaftsjrundschull (JJS). Noah ner ümfassenden Rennovierung, demm Affriß vun denn [[Asbest]]-verseuchten Pavillons unn nemm modernen Aanbou in d'r Midds vun denn [[1990er Joahre]]n, is datt janze Oahsambel widder jood in Schuß.  
* '''Kotterhoff''', erbout im [[19. Joahrhundert]]: [[Buurenhoff]].

== Drümm erümm ==


{{Schablon:Navvi Ue't Küürden}}

{{DEFAULTSORT:Uepen Kuurden}}<!-- Ömluute un Sönderzeiche sin hee verbodde! -->
<!-- ======= -->
[[Category:Küürden]]
[[Saachjrupp:et Berjesche Land]]
<!-- ======== -->
[[de:Olpe (Kürten)]]
