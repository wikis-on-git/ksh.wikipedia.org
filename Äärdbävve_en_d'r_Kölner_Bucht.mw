[[Image:Erdbebenzonen.png|thumb|right|Äärdbävvejebiete DIN 4149]]
De '''Kölner Bucht''' määt_e_ne Deel us vum rheinische Äärdbävvejebiet, dat sich vun Basel bes_e_rop en de [[Beneluxländer|Beneluxstaate]] erstrick.

== Wie kütt et zo Äärdbävve ==
De [[Kölner Bucht]] litt net aan_e_ner [[Jrenz]] zwesche zweij [[Plattentektonik|Kontinentalplaate]], wo söns [[Äärdbävve]] opträdde, söndern kritt vun d'r [[afrikanische Plaat]] södlich vun [[Italie]] Druck aff, die jäjen de [[eurasiche Plaat]] dröck un dä Druck wiggerleite deijt.
Su kütt_et en [[Mitteleuropa]] zo Äärdspannunge, die sich aan schwaache Stelle wie d'r Kölner Bucht als Äärbävve entlade, un dä Bodem jedesmol öm e paar Zentimeter affsinke loosse.
Wessenschaffler halden et för möchlich, datt en d'r Kölner Bucht Äärdbävve bes zo e_ner Stärk vun 6,4 op d'r [[Richterskala]] stattfinge könnte. Grundsätzlich kame sare, dat me aff_e_ner Stärk vun 5,0 en Deckung jonn soullt, un aff 5,5 ne_mie stonn un wegloofe kann.

== Fröötere Äärdbävve ==

* [[1223]] Bävve beij [[Kölle]]

* [[1348]] Bävve beij [[Altenbersch]]

* [[1640]] - Äärdbävve met [[Epizentrum]] en de Jäjend öm [[Düren]]. Wie stärk et woor, wees me net. Kleenere Schäde aan Hüüser in [[Düren]] un [[Kölle]].

* [[19. Februar]] [[1673]] - E Äärdbävve läss_e_ne Deel vun de [[Burg Rolandseck]] enfalle.

* [[1755]] - Kleene Äärdstüss in dä Jägend öm [[Ooche]]

* [[18. Februar]] [[1756]] - Bes dohmols et vermutlich stärkste [[Äärdbävve]] en [[Meddeleuropa]] met_e_ner Stärk von 8 op d'r [[Mercalliskala]]. Et [[Epizentrum]] looch beij [[Düren]], zwei Duude un veel zesammejefallene Hüüser. In [[Ooche]] kippten över 300, in [[Kölle]] över 100 Kamine öm. E  jruß Deel vun d'r [[Stadtmauer|Stadtmuer]] vun [[Düren]] un [[Bad Münsteeijfel]] feelen zesamme un woren kapott. Et Schloss [[Nideggen]] un et [[Kluster]] [[Wenau]] woren su kapott, dat me ne_mie drin wohne konnt. In [[Jülich]] feel en [[Kasään]] zesamme. Ussläufer vun dem Bävve woren bes noh [[London]] un [[Straßburg]] ze föhle. Vür kuurte Zick hätt me russjefunge, dat dat Bävve en Stärk vun 6,2 op d'r [[Richterskala]] jehatt moss hann.

* [[1878]] - Bävve met Epizentrum en d'r Nöh vun [[Tollhausen]] beij [[Elsdorf]] met_e_nem Duude un paar kapotte Hüüser.

* [[1873]] - Äärdbävve met Epizentrum beij [[Herzogenrath]]. Me hüürt vun Schäde aan Hüüser.

* [[1877]] - Alt widder e Äärdbävve en d'r Jägend öm [[Herzogenrath]] un och widder kapotte Hüüser.

* [[14. März]] [[1951]] - E Äärdbävve vun dä Stärk 5,2 op de Richterskala en der Jägend beij [[Euskirchen|Üüskiche]] määt Millioneschäde; 11 Persone wutten verletz. 

* [[1971]] - Bävve beij [[Roermond|Rurmond]] dat en Stärk vun 4,7 op d'r Richterskala jehatt hätt. 

* [[1982]] - Bävve met Epizentrum beij [[Waldfeucht]] met 3,2 op d'r Richterskala.

* [[1984]] Aanfang [[Februar]] - Bävve en d'r Jägend öm [[Lüttich]] jäjen 1:00 Uhr Naax met_e_ner Stärk vun 5,1 op d'r Richterskala. Dat Bävve kounnt am [[Rhing]] noch wohrjenomme wääde. 

* [[13. April]] [[1992]] - In de Naach vun Palemsundaach op Karmondaach konnten de Minsche em Rheinland keene Schlof finge. Öm 3:20 Uhr joff et drusse ne janz unhejmlische Knall un donoh fung de Äärd langsam aan ze zeddere, bes me regelrecht durchgeschoddelt wuurd un et letzte Stöndsche jekomme sen sooch. Dat wor et Bävve vun Rurmond (Roermond) en de Provinz Limburg vun Holland met_e_ner Stärk vun 5,9 op d'r Richterskala. Et Epizentrum looch 18 km deef beij Heinzbersch södwesslich vun Rurmond. Dat Bävve wor su stärk, dat me_et noch en [[Berlin]], [[München]] un [[London]] föhle kounnt. Et wor et stärkste Bävve zick [[1756]], mie als 30 Persone wutte verletz, un de mieste hatten ne Schreck en de Knoche dä me net beschriewe kann. En Kölle feelen ahle Jivvele op de Autos, un am [[Kölner Dom]] durchschloch en schwere [[Kreuzbloom]] et Daach un feel medden en et [[Kirchescheff]]. Dä jesampte Schade beleef sich dohmols op ca. 300 Mellione [[Deutsche Mark]], unjefähr 150 Mellione [[Euro]].    

* [[20. Januar]] [[2000]] - 4:03 Uhr Äärdbävve beij [[Meckenheim]] met_e_ner Stärk vun 3,9 op d'r Richterskala. De janze [[Rhein-Sieg-Kreis]] wutt uss_em Schlof jerisse.       

* [[22. Juli]] [[2002]] - Öm 7:41 kom_et zo_e_nem Bävve met dä Stärk 5,0 en [[Alsdorf]] en de Nöh vun [[Ooche]] 14,4 km unger de Äärd. Verglesche zom Bävve vun 1992 wor_et harmlos, un hätt nur kleenere Schäde jemaat.

== Wäbbsigge ==
*[http://www.seismo.uni-koeln.de/index.htm Äärdbävvestation Bensbersch]
*[http://www.uni-koeln.de/math-nat-fak/geologie/seismo/events/index.htm En Leß vun Äärdbävve en de Kölsche Booch]

[[Category:Kölle]]
[[Category:Äärdbevve]]
[[Category:Jeojrafie]]
[[Category:Jeojrafie (Nordrhein-Wessfale)]]
